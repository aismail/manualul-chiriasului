# Ce este Manualul Chiriașului?

Manualul Chiriașului este un set de bune practici (best practices) de pus în aplicare de către viitorii chiriași. Ele reprezintă o experiență cumulată de mulți ani și situații. Vom încerca întotdeauna să ne referim la experiențe reale, anonimizate (scopul este să educăm publicul și nu să pârâm pe cineva anume).

Beneficiul, sperăm noi, este ca tu să îți găsești mai repede și mai eficient ce îți dorești, și să ai o relație corectă și de lungă durată cu proprietarul tău.

De la început fie spus, dacă lucrurile ar fi puse la punct, nu ar fi nevoie de acest manual. Nici pe departe. Există oameni neserioși/neprofesioniști de ambele părți ale baricadei (atât proprietari, cât și chiriași), iar dacă îi includem și pe agenții imobiliari, lucrurile se complică și mai tare.

# Cui se adresează?

Se adresează următoarelor categorii de oameni:
* chiriașilor care caută să închirieze un apartament pe teritoriul Bucureștiului
* chiriașilor care au închiriat deja un apartament și vor să gestioneze mai bine relația cu proprietarul (în special în cazul unui conflict)
* proprietarilor care vor să afle cum stau lucrurile din perspectiva unui chiriaș
* agenților imobiliari care vor să își îmbunătățească stilul de lucru

Momentan, ne limităm la București deoarece avem experiență mai multă pe piața imobiliară de aici.

# De ce facem asta?

Motivul este destul de simplu. Vrem să ajutăm pe alții să nu treacă prin aceleași experiențe neplăcute ca și noi.

# Cum contribui la acest manual?

Momentan, singura metodă este prin GitHub[https://github.com/aismail/manualul-chiriasului]. Dacă va fi necesar, vom face mai ușoară contribuția în momentul în care va exista suficient interes.

# Care sunt principalii actori?

Pe scena imobiliarelor, există 3 mari actori:
* chiriașul = persoana care caută să închirieze un apartament
* agentul imobiliar = persoana care intermediază relația dintre chiriaș și proprietar până în momentul închirierii
* proprietarul = persoana care deține în proprietate un apartament și care dorește să îl inchirieze

Pe scurt despre fiecare, în continuare. Aceste descrieri vor fi elaborate în capitolele următoare.

Chiriașul sunteți voi, principalul destinatar al acestui manual. Într-o lume ideală vreți să găsiți repede un apartament de închiriat (dacă este posibil chiar online), la un preț convenabil și la un nivel de finisări cât mai bun. Pe unii îi interesează foarte mult și zona, sau apropierea de anumite mijloace de transport sau obiective, iar alții preferă un proprietar cu care este mai plăcut de interacționat. În general, un chiriaș își dorește siguranță (orice mutare este un cost suplimentar în timp și bani) și un cuantum redus de responsabilități asupra apartamentului în afară de utilizarea lui.

Agentul imobiliar este persoana care intermediază relația dintre chiriaș și proprietar. Scopul său este să salveze timp ambelor părți, ascultând cerințele lor și percepând o taxă pentru acest lucru (de obicei 50% din prima chirie fiecărei părți - în total o chirie). Totuși în realitate, veți observa că de multe ori, agenții își crează un loc în această relație doar prin faptul că reușesc să țină contactul direct cu ambele părți, și nu neapărat printr-un beneficiu clar livrat. Interesul principal al agentului este să realizeze tranzacția, și nu este neapărat un interes pe termen lung. Nu sunt mulți agenți cu tradiție de mai mulți ani, care să caute relații pe termen lung cu ambele părți. De asemenea, piața închirierilor este foarte volatilă (atât chiriașii cât și proprietarii aleg să lucreze cu mai mulți agenți), astfel încât motivația de a face o muncă foarte minuțioasă este redusă.

Proprietarul este de partea cealaltă a baricadei. Are un apartament de închiriat (preferabil are și actele să demonstreze proprietatea) și dorește să obțină o chirie cât mai bună, cu cât mai puțină bătaie de cap și un impact cât mai mic asupra apartamentului său (grad de uzură cât mai mică). Majoritatea sunt oameni destul de înstăriți (ca să o citez pe soția mea - "cine are bani de un apartament în plus este destul de bogat deja") și își doresc chiriași care să locuiască pe termen lung și care să fie serioși (să plătească chiria la timp și utilitățile, și care să aibe grijă de apartament).

# Ce conține restul manualului?

* ce se întâmplă pe teren? (cum arată o experiență reală de închiriere)
* definirea criteriilor de căutare (și adaptarea lor la realitate)
* care este o strategie bună de căutare de chirie?
* cum să aleg un apartament, o dată ajuns acolo? La ce să mă uit?
* strategii de negociere cu proprietarul
* cum să începi o relație de chirie?
* cum să desfășori o relație de chirie?
* cum să închei o relație de chirie corect de ambele părți?
* exemple concrete de relații de închiriere
